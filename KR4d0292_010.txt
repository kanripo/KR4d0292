# -*- mode: mandoku-view; -*-
#+TITLE: 梅山續藁
#+DATE: 2015-08-25 00:02:59.442776
#+PROPERTY: ID KR4d0292
#+PROPERTY: BASEEDITION WYG    
#+PROPERTY: JUAN 卷十
<pb:KR4d0292_WYG_010-1a>¶
欽定四庫全書¶
　梅山續藁卷十　　　　　宋　姜特立　撰¶
　　　幽事¶
日日營幽事時時有好懷雨園殘竹粉風砌落松釵伴¶
蜨行花逕聽蛙傍水涯窮通了無謂不必更安排¶
　　　觀挿秧¶
挿秧如挿針𤨏細亦良苦分徒一夫積終畆衆力舉曾¶
不旬日間綠遍天涯土周家重開國幸勿輕農圃¶
<pb:KR4d0292_WYG_010-1b>¶
　　　悼亡¶
平生起居處杳杳復冥冥人遠迹亦沈邈焉居者情以¶
此觀世間無物可留意有如空中雲東西適相值雲收¶
天宇開虛空了無事¶
　　　晨起信筆¶
姜子胸中有至樂青山白雲也不惡不求作佛不求仙¶
却笑時人用心錯樂天兠率墮𣺌茫徐福神山更遼邈¶
丈夫天地要同流俯仰隨化吾何求太虛為體隘九州¶
<pb:KR4d0292_WYG_010-2a>¶
不須更述逍遥逰¶
　　　子陵瀨¶
不為故人出出則將如何交道古難終豈唯畏虞羅蕭¶
何豐沛舊未免投金科先生誠高哉無媿紫芝歌¶
　　　雅志小飲適寛仲送相州法醖并竹萌同至¶
相州晝錦堂厨醖衛國淇川岸竹萌二物煩君走分餉¶
時哉乗興倒瑶觥¶
　　　晚晴¶
<pb:KR4d0292_WYG_010-2b>¶
草木肥梅雨江山快晩晴芳塘荷芰發香泛葛衣輕¶
　　　齒將脱齟齬牴牾時或隱痛戲成¶
摇齒不可仗反側如小人王陵雖少戇信越終難馴魯¶
衛固小弱秦晉依强鄰更託輔車勢庶以活吾身¶
　　　讀范文正公上執政書靖康之禍正以人不知¶
　　　兵¶
經籍盡焚秦室亂孫呉有禁本朝危聖賢文字初何罪¶
羣小盈庭事可悲¶
<pb:KR4d0292_WYG_010-3a>¶
　　　白髭¶
檢校精神日向衰羲和促轡過如飛白髭可是長無賴¶
換我紅顔不放歸¶
　　　贈湯仲輝郊居¶
木橋横野水竹逕踏晴沙桑苧交陰處中藏隱士家¶
　　　東坡除夜三十九遂引樂天行年三十九歳暮¶
　　　日斜時之句賦詩余亦於生朝有感¶
昔人三十九已歎日斜時吾今七十六屈指一倍之豈¶
<pb:KR4d0292_WYG_010-3b>¶
唯桑榆晩正自入崦嵫灰中炭暗盡豈不心自知且飲¶
生朝酒更賦梅山詩¶
　　　野步¶
倚杖立江干丹楓疉嶂寒何人三昧手畫我看秋山¶
　　　動植¶
動植凑東風天機各自濃花粘蜂股重絮戀栁腰慵¶
　　　雪晴¶
六出㺯陰機新晴閃夕暉餘寒隨鴈去殘雪帯春歸¶
<pb:KR4d0292_WYG_010-4a>¶
　　　葉叔佐妻輓詩¶
元是毗耶女來嬪居士家一門函佛界三子摘天葩積¶
累千金富追迎百兩車合書賢婦傳遺像儼笄珈¶
　　　閒興¶
天氣正清和人情物意嘉綠樹蔭屋角微風起簷牙挾¶
書仲舒園種菊淵明家逍遥無一事遠志凌青霞¶
　　　再贈湯仲輝¶
肥遯元無悶躬耕亦自娯曲肱安陋巷愛爾亦顔徒¶
<pb:KR4d0292_WYG_010-4b>¶
　　　詠蠶¶
㒩㒩屢神化宛宛始成室生從五泰初事至三起畢利¶
物先遭烹謀身自無術衣被遍四方丘山計端疋豈知¶
驕奢主結綺縱㳺逸剪綵滿園林光輝豔風日理宜得¶
敗亡此道天所疾禮經重親蠶一縷知自出大禹惡衣¶
服仁儉由聖質我本生田家蠶織嘗究悉初不恥緼袍¶
一煖志願訖¶
　　　葺圃¶
<pb:KR4d0292_WYG_010-5a>¶
種樹書頻讀齊民術屢窺曾求竹醉日更問栁眠時盧¶
橘初非橘蒲葵不是葵因而辨名物甘作老樊遲¶
　　　韓子師朝路為小人無禮去國再來婺女¶
推敲乍可恕詩客攘臂豈容遭怒螗三尺何時尸鼠輩¶
九霄一日失鵷行君王擬聽尚書履使者行催相國裝¶
共喜日邊歸去近雙溪椎皷下舟航¶
庭下棠陰七換秋去思遺愛滿東州當年父老留大尹¶
今日兒童迎細侯久别雙溪勞夣想重來八詠識風流¶
<pb:KR4d0292_WYG_010-5b>¶
故人再此相逢地曉出衡門失舊愁¶
　　　翫月¶
天風忽披拂覺我襟袂清雲片玉鱗薄月華金暈生曾¶
於滄海看浩蕩此時情髣髴見三山洶湧波浪驚¶
　　　晨起¶
東旭曉曈曨照我墻角紅衰意忽開豁衰顔亦丰茸便¶
欲理晨策去遶菊花叢惜無㑹心友一尊清興同¶
　　　古意¶
<pb:KR4d0292_WYG_010-6a>¶
共綰同心結那知有别離對人争忍説不敢畫蛾眉¶
　　　霜後菊¶
嫰黄釅白媚秋暉正坐清霜一夜飛似怯曉來天氣冷¶
一時都換紫羅衣¶
　　　送邦佐弟歸鄉¶
昔時俱是一兒童今日相看兩秃翁舊約對牀心自喜¶
新詩入夣句仍工吾衰已覺身如幻汝老猶疑氣吐虹¶
南北相望才數舎何時更卜一尊同¶
<pb:KR4d0292_WYG_010-6b>¶
　　　子陵¶
足加帝腹狂奴態自是君王禮數寛四海但知天子貴¶
先生只作故人看¶
　　　喜雪¶
陰宰弄精神空中舞玉塵入簷燈影亂折竹曉聲頻照¶
幌光侵曙欺梅氣壓春老夫貪快賞呵凍拂烏巾¶
　　　栁¶
長條攀折歎離披底事人間管别離何似龍津通御氣¶
<pb:KR4d0292_WYG_010-7a>¶
建章宫裏鬬腰支¶
　　　懷方叔¶
憶昔尊前共賦詩如今仙去見無期吟䰟想只空山裏¶
嘲弄風光人不知¶
　　　有感¶
滴水添壺箭跳丸疊崦嵫只誇顔似玉不覺鬢成絲¶
　　　初夏¶
時節催農圃園林花事空栁蒼無故態苖長有新功¶
<pb:KR4d0292_WYG_010-7b>¶
　　　因觀贊皇平泉草木記有感¶
平泉草木頻移主西雒園池幾換人但把風花觀世界¶
莫將金石認吾身¶
　　　悼邦節弟¶
皇考憐同出青山憶並廬前春曾訪我無月不來書易¶
感中年後難忘少長初倐然成夣幻歳晩重欷歔¶
　　　張致政輓章¶
上壽身仍健榮封歳屢終無因拜龎徳空幸識王戎含¶
<pb:KR4d0292_WYG_010-8a>¶
玉亡遺恨懸車近古風燎黄應不遠光寵賁幽宫¶
　　　次韻黄司理¶
龍墀射䇿筆如神馬首哦詩句益新忽捧名篇端有意¶
欲求强對恐無人浸滛漢魏知追古摸索曹劉已識真¶
荀氏八龍誰最著慈明頭角在雲津¶
　　　悼何求卿内子王氏川人王丞相夫人母之妯¶
　　　娌¶
名父飛鳬席慶長良人傅粉舊傳芳籃輿曾帯陽臺雨¶
<pb:KR4d0292_WYG_010-8b>¶
花院俄沉婺宿光表表門眉看列倩詵詵蘭玉有諸郎¶
不唯綵誥生前寵更有豐碑自玉堂¶
　　　漁舎感秋¶
小築瞰清流人閒境更幽蒹葭寒帯水蟋蟀静吟秋¶
　　　繭菴囘¶
歸路俯清川呼奴自刺船戲魚翻晩照宿鳥入寒煙¶
　　　暑退秋夜賞月¶
冠巾暑退纔如律詩酒交情不作踈今夕孤光清到骨¶
<pb:KR4d0292_WYG_010-9a>¶
鏤氷裁玉滿林廬¶
　　　拒霜¶
楚天寂歴暮雲平何處江村落鴈聲正是西風掃黄葉¶
不知春色在朱榮¶
　　　罷劉巖酒庫¶
世事升沈侔蝶化吾生來往更蠅營歸心有愧陶元亮¶
家事當如尚子平豈是木雞猶有變故令漚鳥尚相驚¶
老夫本自無城府抱甕何妨過此生¶
<pb:KR4d0292_WYG_010-9b>¶
　　　閩中得家書¶
家書隔歳至生死半一新新故無已時悲喜俱傷神人¶
生兹世間誰是出世者有如獨繭蠶終日自纒裹迢迢¶
碧海路青鳥長來去安得挾雙成吹笙入煙霧¶
　　　海上獲捷禱於廟神王公方交鬬間賊桅忽倒¶
　　　赴水死者太半後請于朝賜額靈惠¶
直駕樓船擣賊桅金槃一擲萬人開何當為奏褒封典¶
釃酒刲羊亦快哉¶
<pb:KR4d0292_WYG_010-10a>¶
　　　出閩中四首¶
山行十日到吾家臘盡歸人惜歳華斗酒隻雞誰勞我¶
更須踏雪看梅花¶
千里携家一秃翁一尊倒盡百愁空野梅可是工迎客¶
排日開花到浙中¶
飄蓬不歸根而我還故里有食即可安何必土風美豈¶
非俗緣故墮此膠漆底艱闗一月程况復携老稚囊空¶
畏途遠蓐食常夜起人生貴適意奔走殊未已俟有三¶
<pb:KR4d0292_WYG_010-10b>¶
逕資吾生恐無幾¶
晩出仙霞嶺平原豁故闗石窮千里逕雲失萬重山漸¶
喜鄉音似遥知兒輩歡不緣懷里社倦翼未須還¶
　¶
　¶
　¶
　¶
　梅山續藁巻十¶
